<!DOCTYPE html>
<html lang="en">
<head>
    <meta charset="UTF-8">
    <title></title>
</head>
<body>
    <p>
        Sähköautojen akut eivät ole samanlaisia kuin puhelimen tai läppärin akut. Niissä on merkittävästi enemmän suojauselektroniikkaa,
        jäähdytystä ja lämmitystä, jotta ne pysyisivät kunnossa. Kännykkä rakennetaan mahdollisimman halvalla ja pieneksi, ja ne tyypillisesti
        kestävät vain pari vuotta ennen vaihtoa uuteen, joten akkutekniikkaan ei panosteta läheskään yhtä paljon kuin autoissa.
    </p>
    <p>
        Teslan omistajat ovat seuranneet akkujensa kestoa pitkään, ja <a href="https://steinbuch.wordpress.com/2015/01/24/tesla-model-s-battery-degradation-data/">heidän keräämänsä data</a> osoittaa, että
        auton akut kestävät ainakin 250.000 kilometriä ja luultavasti pidempäänkin. Tesla itse antaa Model S:ssä käytettäville akuille 8 vuoden ja rajattomien kilometrien takuun,
        mutta tiettävästi yhtään akkua ei ole vielä vaihdettu takuuseen siksi, että se olisi käytössä kulunut. Rikkinäisiä akkuja on kyllä
        vaihdettu takuuseen, siinä missä muitakin rikkinäisiä osia.
    </p>
    <p>
        BMW on ilmoittanut, että heidän akkunsa <a href="http://www.caradvice.com.au/607027/bmw-batteries-to-have-15-year-lifecycle/">tulevat
        kestämään ainakin 15 vuotta</a>.
    </p>
    <p>
        Suurin osa autonvalmistajista antaa akuilleen kahdeksan vuoden takuun. Käytännössä akkujen hinnat putoavat kuitenkin siihen tahtiin, että kahdeksan
        vuoden päästä takuuajan päätyttyä uuden akun saa murto-osalla nykyisestä hinnasta. Koska sähköinen voimalinja ei muuten kulu
        samaan tahtiin kuin polttomoottori - sähkömoottorit kestävät usein kymmeniä vuosia, jos niitä ei vain rasiteta liikaa,
        autosta luultavasti lahoavat muut osat ennen varsinaista voimalinjaa.
    </p>
    <p>
        Toki pitää muistaa, että etenkin vanhoissa sähköautoissa suojaus ei ollut läheskään yhtä kehittynyttä kuin nykyään, joten
        jos olet ostamassa juuri nyt käytettyä sähköautoa, kannattaa mennä merkkikohtaisille foorumeille varmistamaan, ettet
        osta huonokuntoista akkua.
    </p>
</body>
</html>