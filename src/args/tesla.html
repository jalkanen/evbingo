<!DOCTYPE html>
<html lang="en">
<head>
    <meta charset="UTF-8">
    <title></title>
</head>
<body>
    <p>
        Tesla on todellakin outolintu verrattuna muihin autoalan yrityksiin. Se ei ole esimerkiksi mennyt vielä kertaakaan
        konkurssiin, toisin kuten <a href="https://www.thebalance.com/auto-industry-bailout-gm-ford-chrysler-3305670">muut USA:n autovalmistajat</a>.
    </p>
    <p>
        Tesla noudattaa kasvuyritysten toimintalogiikkaa, ja kasvaa mahdollisimman nopeasti ja rajusti käyttäen
        sijoittajien rahoja. Itse autojen valmistus on voitollista, mutta Teslalle ei riitä olla luksusautojen
        pikkuvalmistaja, vaan tarkoituksena olisi ottaa kiinni kaikkien muiden valmistajien sadan vuoden etumatka
        vain muutamassa vuodessa ja olla maailman suurin ja kannattavin sähköautojen valmistaja.
    </p>
    <p>
        Infrastruktuurin (esimerkiksi akkuja tuottava Gigafactory, tai sähköautojen latausverkosto SuperCharger Network)
        rakentaminen on yksinkertaisesti kallista, ja koska Teslalla ei ole mitään muuta tulovirtaa kuin autojen myynti,
        rahat on otettava lainana, tukiaisina tai sijoittajilta. Valtiolta saadut lainat Tesla on jo maksanut pois,
        tukiaisten määrä vähenee, mutta sijoittajilta tulee vielä rahaa.
    </p>
    <p>
        Ei kuitenkaan pidä jäädä jumiin Teslaan. Toinen suuri valmistaja, Nissan-Renault -allianssi, tuottaa jatkuvalla
        syötöllä omia sähköautojaan (Renault Zoe, Nissan Leaf) ja on kasvanut maailman suurimmaksi sähköautojen
        tuottajaksi (tai no, laskentatavasta riippuen jossain Top 3:ssa kuitenkin). Vei monta vuotta saada
        sähköautotuotanto voitolliseksi, mutta nyt kun homma on opittu, niitä voidaan tehdä paljon lisää. Samaten
        Kiinassa on useita voitollisia sähköautojen valmistajia.
    </p>
    <p>
        Vaikka Tesla menisi konkurssiin, sähköautot tulevat joka tapauksessa. Liian moni valmistaja on investoinut
        liian paljon rahaa sähköautojen kehitykseen, että ne jäisivät tulematta.
    </p>
    <p>
        Sivumennen sanoen <a href="https://www.investopedia.com/news/tesla-shorts-seeing-better-days/">Tesla on Yhdysvaltain shortatuin osake</a>.
        Shorttaaminen tarkoittaa oleellisesti sitä, että myyjä lainaa osakkeet markkinoilta, myy ne heti eteenpäin, mutta maksaa ne itse vasta myöhemmin.
        Jos osakekurssi on tällä välillä pudonnut, niin myyjä tekee voittoa. Siksi siis shorttaajat haluavat, että osakekurssi
        putoaa, ja pyrkivät mollaamaan firmaa joka välissä. Toisin sanoen, nettipalstoilla pyörivät tuomiopäivän ennustajat saattavat
        olla heitä, jotka menettävät rahaa, jos Teslan kurssi nousee, joten totta kai he keksivät ja levittävät kaikkia negatiivisia uutisia.
        Tämä ei sinällään ole mitenkään laitonta; sijoitusmarkkinat nyt vain toimivat näin. Mutta kannattaa aina muistaa se,
        että alkuperäinen analyysi firman tilasta voi olla täysin puolueellinen - ja että se on voinut päätyä luettavaksesi
        usean välikäden ja käännöksen kautta.
    </p>
</body>
</html>